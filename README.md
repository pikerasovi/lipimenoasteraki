Το λυπημένο αστεράκι...

Α' ΦΑΣΗ (ΚΑΤΑΘΕΣΗ ΑΡΧΙΚΗΣ ΙΔΕΑΣ) Με αφορμή τη ζωγραφιά της Αλεξάνδρας μας, η οποία απεικόνιζε ένα ουρανό γεμάτο αστέρια, ένα από τα οποία ήταν χλωμό και λυπημένο, ξεκινήσαμε μία συζήτηση για τους λόγους που μπορεί να το έκαναν λυπημένο. Η Αλεξάνδρα μας είπε ότι το αστεράκι αυτό έπαψε να χαμογελάει και έχασε τη λάμψη του, γιατί τα άλλα αστεράκια το κορόιδευαν και δεν έκαναν παρέα μαζί του.
Έτσι μας δόθηκε η ευκαιρία να συζητήσουμε για το σχολικό εκφοβισμό, τα συναισθήματα και να δημιουργήσουμε ένα παραμύθι, με ζωγραφιές των παιδιών.
Ως συνέχεια της ιστορίας αυτής, αποφασίσαμε να δημιουργήσουμε ένα παιχνίδι με Scratch, στο οποίο όταν το αστεράκι ακούει λόγια ενθάρρυνσης κι αγάπης, θα χαμογελάει και θα φωτίζεται. Αντίθετα, όταν θα ακούει λέξεις που το στενοχωρούν και το πληγώνουν, θα γίνεται χλωμό και λυπημένο.

Το παιχνίδι θα δημιουργηθεί με την εφαρμογή https://machinelearningforkids.co.uk/ και θα αξιοποιηθεί είτε η αναγνώριση ήχου, είτε η αναγνώριση κειμένου (αναλόγως τι θα επιλέξουν μετέπειτα οι μαθητές)
Αξιοποιώντας την τεχνική του καταιγισμού ιδεών, θα συγκεντρώσουμε όσο το δυνατόν περισσότερες λέξεις και εκφράσεις, τροφοδοτώντας το παιχνίδι μας!

ΣΤΟΧΟΙ ΤΟΥ ΠΡΟΓΡΑΜΜΑΤΟΣ

Να γνωρίσουν τα παιδιά τις δυνατότητες των εφαρμογών τεχνητής νοημοσύνης
Να αντιληφθούν τον αντίκτυπο που έχει η συμπεριφορά των άλλων σε εμάς, αλλά και η δική μας στους άλλους
Να εισαχθούν στις βασικές αρχές προγραμματισμού μέσω block-based εφαρμογών (Scratch)
Να καλλιεργήσουν εντέλει την υπολογιστική σκέψη, αλλά και να γνωρίσουν τεχνικές που μπορούν να τους μετατρέψουν από καταναλωτές ψηφιακών προϊόντων, σε δημιουργούς λύσεων.

ΥΛΙΚΑ ΠΟΥ ΠΡΟΚΕΙΤΑΙ ΝΑ ΧΡΗΣΙΜΟΠΟΙΗΘΟΥΝ:

Η εφαρμογή https://machinelearningforkids.co.uk/
Ο διαδραστικός πίνακας της τάξης
Υπολογιστής με την εφαρμογή scratch

*Το παρόν Project ενδέχεται να υλοποιηθεί και κατά τη διάρκεια της εξ αποστάσεως εκπαίδευσης
